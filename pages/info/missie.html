<div class="content-background" style="background-image: url('/images/jaarthema-opaque.png')">
    <h1>Jaarthema: DAS goesting</h1>
    <p>
        In onze kreet DAS Goesting refereert DAS uiteraard ook aan onze scoutsdas. Deze zien we als het symbool voor ons eigen engagement. De betekenis van het woord Goesting spreekt voor zich. In 2004 werd Goesting verkozen tot het mooiste woord van de Nederlandse taal.
    </p>
    <p>
        Met het jaarthema DAS Goesting kiezen we ervoor om stil te staan bij de drijvende kracht achter scouting en achter ons eigen engagement. Wat motiveert ons? Waarom ga ik naar de scouts? Waarom blijf ik naar de scouts gaan? Door hierover na te denken en dit bespreekbaar te maken geven we een boost aan onze motivatie.
    </p>
    <h2>Zin in Scouting</h2>
    <p>Elke scout of gids heeft wel een eigen reden om aan scouting te doen. Misschien werd jij wel lid van de scouts om ook in het weekend plezier te maken met je klasgenoten. Of wil je graag nieuwe vaardigheden ontwikkelen of jezelf beter leren kennen? Alles kan en mag bij de scouts! </p>
    <h2>Kiezen voor Scouting</h2>
    <p>Kiezen om lid te zijn van Scouts en Gidsen Vlaanderen, is een bewuste keuze. “scouts of gids zijn” brengt verwachtingen met zich mee. Met grote en kleine daden zetten scouts en gidsen zich in voor zichzelf, elkaar en de wereld. Samen helpen we bij de afwas op kamp, troosten we de leden met heimwee of zetten we een financiële actie op voor mensen die extra steun nodig hebben.</p>
    <p>Kiezen voor de scouts, betekent misschien wel dat je niet kan aansluiten bij de tekenles of de fanfare. Wanneer het jonggiverweekend samenvalt met die belangrijke volleybalmatch op zaterdag, maak jij zelf de keuze tussen beide. We maken ons engagement bespreekbaar en hebben begrip voor elkaars prioriteiten.</p>
    <h2>Talenten in de verf</h2>
    <p>We ontdekken elkaars talenten. We geven elkaar erkenning voor wat we kunnen. We vieren elkaars unieke kwaliteiten bij onze belofte, totemisatie en andere rituelen. Appreciatie geeft een boost aan onze motivatie. Bij de scouts is het elke dag complimentjesdag.</p>
    <h2>Scouting doe je samen</h2>
    <p>Samen staan we sterker dan alleen. We halen motivatie uit elkaars gezelschap en vrolijken elkaar op wanneer het eens minder gaat. Onze gezamenlijke successen leiden tot een hechte band en vormen de motor voor meer. We maken samen werk van een goede groepssfeer, waarin iedereen welkom is.</p>
    <h2>Scouts als identiteit</h2>
    <p>Lid zijn van de scouts is een deel van je identiteit. Je bent lid van een grote groep mensen met gezamenlijke waarden en normen. Met ons uniform laten we zien wie we zijn en waar we voor staan. Tijdens onze wekelijkse activiteit, op de dag van de jeugdbeweging of tijdens een internationale uitwisseling met een buitenlandse scoutsgroep.</p>
    <p>Scouting is niet zomaar een hobby. Het is een levensstijl. We staan steeds paraat en zetten ons beste beentje voor. Scouts en gidsen weten van aanpakken en blijven niet bij de pakken neerzitten. Bij de scouts zoeken we naar oplossingen en gaan we samen met ons nest, onze patrouille of onze leidingsploeg de grootste uitdagingen aan. Hiervan blijven we in ons dagelijks leven de vruchten plukken. Scouting is niet voor even, maar voor het leven. DAS Goesting!</p>
</div>












