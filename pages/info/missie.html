<div class="content-background" style="background-image: url('/images/jaarthema-opaque.png')">
    <h1 class="content-header">Jaarthema: Speelstek Reuzeplek</h1>
    <div class="editable-content" id="annual-theme">
        <p>
            Dit jaar komen we op voor onze omgeving en onze scouteske thuis. Zo maken we van elke plek een speelstek!
        </p>
        <p>
            Scouts en gidsen spelen altijd en overal: binnen, buiten, op het water, in het bos, op het plein, alles daartussen of ver daarvandaan.
            Geen vierkante centimeter op ons pad naar ontdekking en ontwikkeling laten wij onbespeeld.
            Tegenwoordig staat onze wereldwijde speeltuin regelmatig onder druk.
            Maar we zouden geen gidsen en scouts zijn als we de handen niet uit de mouwen van ons hemd zouden steken.
            Opkomen voor onze omgeving en onze scouteske thuis, dat kunnen we, met groot plezier en kleine daden.
        </p>
        <h2>Speelplek = een noodzaak!</h2>
        <p>
            Als scouts en gidsen dromen we luidop van speelruimte die veilig en duurzaam is.
            Maar vandaag staat zowel de publieke ruimte als onze eigen plek onder hoogspanning:
            een vervallen lokaal, te weinig plaats of een beperkt budget om dingen aan te pakken.
            Daarom durven we als leden en leiding onze toekomstdromen uitspreken naar elkaar, naar ouders, naar onze omgeving en naar ons lokaal bestuur.
            Samen slaan we de handen in elkaar om zo onze speelruimte te verbeteren, te waarborgen én uit te breiden.
            Want kinderen en jongeren hebben ruimte nodig om speels jong te zijn!
        </p>
        <h2>Overal spelen</h2>
        <p>
            Luid schreeuwend of muisstil, half dromend of net hypergefocust, zwaar gecamoufleerd of helemaal opgetogen?
            De scouts is een plek waar we ons al spelend helemaal kunnen uitleven.
            Of dat nu wandelend op tocht, hangend in ons scoutslokaal of dobberend op een zelfgemaakt vlot is.
            We geven leden niet alleen de plek, maar ook de ruimte om voluit te experimenteren.
            En dat mag met tuimelen, vallen en weer opstaan, het liefst met wat groen in de buurt.
            Is dat niet meteen voorhanden? Dan trekken we met z’n allen naar het stadspark of wippen we enkele tegels om voor nieuw groen leven.
            De natuur is onze troef!
        </p>
        <h2>Inventief creatief</h2>
        <p>
            In de stad, op het platteland, op een grote speelplaats of een kleine wei, elke speelplek kan tot de verbeelding spreken.
            Is ons lokaal verouderd of niet helemaal van ons? Dan dagen we onszelf en onze leden uit om anders en creatief te spelen.
            Een omgevallen boomstam vormt al snel het centrum van een gigantisch elfenfort en een paadje dat verstopt zit achter een dik bladerdek
            blijkt de doorgang naar een verborgen rijk vol gekke aardmannetjes. Door onze fantasie kunnen we ook met minder een pak meer!
        </p>
        <h2>Graag gedaan</h2>
        <p>
            Al spelend zijn we te gast op plaatsen waar ook anderen van genieten.
            We helpen graag zorg te dragen voor die omgeving en zijn ons bewust van wat we doen, zonder ons eigen scoutsverhaal overboord te gooien.
            Of we maken er een spel van! Wie ruimt na de activiteit het snelst al het spelmateriaal op?
            Ook op ons eigen terrein geven we het goede voorbeeld. Zo tonen we onszelf aan elkaar, maar ook aan de buurt.
        </p>
        <h2>Jouw plek</h2>
        <p>
            Een sociale, opvallende vlinder, of iemand die liever in de vertrouwde cocon blijft?
            Elke scout en gids verdient een plekje om volledig, veilig en onvoorwaardelijk zichzelf te zijn.
            Ergens waar we kunnen thuiskomen. Dat kan een hoek met keiveel kleurrijke knuffels in ons eigen scoutslokaal, maar ook die hoge klimboom in het speelbos zijn.
            Er is ruimte om uit te breken, om te botsen en weer verder te gaan. Maar bovenal: om te spelen en te zijn.
        </p>
    </div>
</div>












