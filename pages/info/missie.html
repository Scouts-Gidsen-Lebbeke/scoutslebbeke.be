<h1>Missie</h1>
<h2>Missie scouts en gidsen Vlaanderen</h2>
<p>Wij zijn scouts en gidsen, meisjes en jongens,
    elk met een eigen verhaal. <br> Iedereen kan erbij.
    We gaan samen op verkenning en durven tuimelen in het leven. <br>
    De natuur is onze troef.
    We geloven in onszelf, in elkaar en in iets meer.<br>
    We spelen een spel dat niet luchtledig is,
    in vrije tijd die niet vrijblijvend is.<br>
    Met groot plezier en kleine daden
    komen we op voor onze omgeving
    en voor een kleurrijk Vlaanderen.<br>
    Zo dromen we luidop van gelukkige mensen
    in een rechtvaardige wereld.</p>
<h2>Jaarthema: Dromenland in zicht</h2>
<img id="jaarthema" src="images/jaarthema.jpg">
<p>Scouts en gidsen. Speelse durvers en dappere dromers. Samen brengen we onze fantasie tot leven en worden grootse dromen plots onvergetelijke verhalen. Voor iedereen anders, maar nooit ver weg. Zo roepen we samen of alleen: dromenland in zicht!
</p>
<p><b>Geen droom is te gek, te groot, te vergezocht.</b></p>
<p>Bedenk wat je als leidingsploeg, tak, groep, scout of gids wil bereiken. Alles kan. Kleur eens buiten de lijntjes en laat tradities geen obstakels zijn voor nieuwe ideeën. Zo kan je beginnen dromen als individu, maar ook als groep. Luister naar elkaar want elke droom telt.</p>
<p><b>Laat dromen niet gewoon dromen blijven.</b></p>
<p>Werk ernaartoe! Test ideeën uit! Wat is de meest zotte en fantasierijke manier om jullie droom te laten uitkomen? Probeer het eens! De scouts is een ideale oefenruimte om te experimenteren.</p>
<p><b>Fantasie? Meer is meer.</b><p>
<p>... het brengt je van wolkenkastelen naar wolvenlegers. Het is de choco op onze kampboterham die alles dat tikkeltje onvergetelijker maakt. Op zoek naar de magie. Met alledaags materiaal en een beetje inventiviteit gaan de poorten naar elke fantasiewereld open. Zo wordt elke klassieker een unieke ervaring, zelfs voor de doorwinterde scout of gids.</p>
<p><b>Ongeremd knoeien en groeien.</b><p>
<p>Lerend en fantaserend onze talenten ontdekken. Maar ook grandioos verliezen en nieuwe vriendschappen verkennen. Zo wordt spel meer dan spelen alleen. Stap uit je comfortzone en tuimel de fantasiewereld in. Daar wachten onverwacht wonderlijke avonturen. Al spelend verliezen kinderen en jongeren zichzelf in een zorgeloze droomwereld.</p>
<p><b>Verhalen brengen onze eigen ideeën tot leven.</b><p>
<p>Ze rollen de rode loper uit naar een onbegrensde droom- of fantasiewereld. We vergroten de inleving nog meer als we samen met de leden nieuwe verhalen bedenken. En verder dan dat! We vertellen niet enkel verhalen, we creëren ze!</p>
<p><b>Scouts en gidsen, blikken vooruit: er is Dromenland in zicht!</b><p>












