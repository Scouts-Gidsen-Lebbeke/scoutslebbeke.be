<div class="editable-content">
    <h1 class="content-header">Leefregels</h1>
    <p>
        Als scouts en gidsen hebben wij vijf basispijlers: zelfwerkzaamheid, engagement, medebeheer, dienst en ploegwerk.
        Deze principes staan overal centraal, gaande van onze zondagse werking, over onze participatie in de lokale buurtwerking,
        tot onze visie over belangrijke maatschappelijke thema's zoals discriminatie en het klimaat.
        Binnen die pijlers is groepsgevoel en integriteit zeer belangrijk. Iedereen moet zich als individu goed voelen op de scouts,
        met respect en engagement voor de ander en de groep.
    </p>
    <p>
        Om deze pijlers te bewaken zijn er enkele duidelijke leefregels opgesteld,
        waar ieder lid zich bij de inschrijving impliciet akkoord mee verklaard.
        Een schending van deze regels kan, afhankelijk van de feiten en de leeftijd,
        leiden tot een (eventueel permanente) schorsing of tot een waarschuwing
        (drie waarschuwingen leiden opnieuw tot een schorsing).
        In elk geval worden de betrokken ouders steeds op de hoogte gebracht.
    </p>
    <h3>Geweld en grensoverschrijdend gedrag</h3>
    <p>
        Fysiek of verbaal geweld en seksueel grensoverschrijdend gedrag passen niet binnen de muren van scouting
        (en ook niet daarbuiten).
    </p>
    <h3>Alcohol, tabak en drugs</h3>
    <p>
        Voor alcohol en tabak volgen we de wetgeving en richtlijnen van Scouts & Gidsen Vlaanderen:
        een verbod onder 16 jaar en gebruik of onder invloed zijn kan niet tijdens de wekelijkse werking.
        Voor kampen en weekends kan door de verantwoordelijke leiding soms een uitzondering toegestaan worden voor leden
        die wel al de vereiste leeftijd hebben, maar in geen geval in het bijzijn van minderjarige leden.
    </p>
    <p>
        Elke vorm van drugs, zowel gebruik als bezit, is verboden op en rond het scoutsterrein (ook op verplaatsing).
    </p>
    <h3>Spelbederf</h3>
    <p>
        Moedwillig en langdurig spelbederf is nefast voor een kwalitatieve werking.
        Het is perfect mogelijk dat iemand door een verandering van interesses niet langer plezier beleeft aan de scouts,
        maar het mag nooit storend worden voor de andere leden.
    </p>
    <h3>Minimale aanwezigheid</h3>
    <p>
        Tot slot verwachten wij ook van elk van onze leden een minimale aanwezigheid van vijf werkingen per jaar om mee te mogen gaan op kamp.
        In deze relatief lange periode is het voor de leiding en ook de andere leden belangrijk om elkaar te kennen,
        zodat iedereen elkaar kan vertrouwen en makkelijker problemen kunnen worden opgemerkt en aangepakt.
    </p>
</div>